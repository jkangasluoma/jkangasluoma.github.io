---
layout: post
title:  "Moebius"
date:   2015-01-21 22:11:00 +0300
categories: [movie, comment]
---

# Moebius

Ei Moebius postmodernina seksuaalisen heräämisen joutsenlauluna ihan Twilight-saagan tasoa ole. Mässyttäessäni suklaata samalla kun sukuelimiä silvottiin valkokankaalla minun oli kuitenkin vähitellen myönnettävä, että elokuvan väkivallan ja viettien synteesissä on erinomaisen onnistunutta huumoriarvoa. Seksploitaatio pysyi toki kohtuullisen implisiittisenä. Kuvaustyyli korosti mielentilaa ja käytti psykologisen kauhun keinoja.

Arvostan, jos elokuvaan on sisällytetty jokin tekemisen tapaa ohjaava rajoite. Tyyppiesimerkkinä tästä ovat pikkunäppärät trillerit, esimerkiksi hiljan uusintana näkemäni Source Code. Siinä yhtä juonnetta varioidaan useaan otteeseen arvausleikin tavoin. Siispä muutaman Kaurismäki-pätkänkin onnistuneesti kahlanneena symppaan Moebiusta puhumattomuuden dogmasta. Eri taajuisia ulinoita lukuun ottamatta kyse on nimittäin mykkäelokuvasta.

[//]: # "http://www.imdb.com/title/tt2942522/"