---
layout: post
title:  "Terminator Genisys"
date:   2015-06-29 21:31:00 +0300
categories: [movie, comment]
---

# Terminator Genisys

Tuhoajan luomikertomus [sic] pyyhkisi mielestä sarjan edellisen osan vääryydet, ellei kyseinen kuvallinen riena olisi unohdettavuudessaan tehnyt sitä ihan itse. Kuten ennakkomateriaaleista on voinut arvailla, luomiskertomus on ensimmäisten osien meriiteillä teutaroiva uusversio. 

Loputtoman itsetietoinen hymistely nousisi jo rasitteeksi, ellei sosiaalisen median maailmanvalloitusta ennakoivan elokuvan sympaattisin herra olisi ikinuori outo laakso Arnold. Harmillista kyllä kolmiodraaman kolmantena koneiden maihinnousua vastustaa kävelevä vaatenaulakko. Emilian Sarah Connor saa sentään toiselta vastakaikua.

Eipä sillä, tech-noir-paita päällä fiilistelen mielelläni minäkin Cameronin ohjaamia alkuperäisteoksia. Sittemmin tieteistrillereistä tulikin Matrixin vuoksi popviihdettä ja kaikki on ollut epätasaisen pilalla.

Epätasaisten jatko-osien aiheuttamassa raivossa on jo unohtua, että Tuhoajaa on tehty varsin maltillisesti keskimäärin kuuden vuoden välein. Viidennen osan aikaparadoksit on hiottu jo niin huippuunsa, että tarinan voi kertoa uudestaan useamminkin. Suurin uhka sarjalle lie tiede itse. Aikamatkustuksen avaaminen tekisi retrobileistä ihan vintagea.

[//]: # "http://www.imdb.com/title/tt1340138/"